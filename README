#TDP019 Projekt: Datorspråk
Den huvudsakliga uppgiften är att skapa ett språk, t ex ett mer vanligt programspråk, ett mer specialiserat språk för någon tillämpning eller ett språk för beskriva format på data.

Ni skall själva bestämma hur språket skall se ut, dess syntax, och göra en detaljerad beskrivning med en grammatik samt en beskrivning vad de olika konstruktionerna skall göra. Sedan skall ni ta fram ett verktyg för språket, tex en interpretator, som direkt kan exekvera program från språket, eller en kompilator eller översättare som tar ett program i ert språk och översätter detta till ett program i något annat språk, där det sedan kan exekveras. Detta verktyg skall implementeras i Ruby. Sedan skall vi utvärdera både det språk som ni skapade och hur ni implementerat detta i ert verktyg.

Det är ganska fritt att skapa detta språk, vi kommer att ge förslag på några olika språk.

Kunskapen om språk har ni ju via egen erfarenhet; ett par språk har ni lärt er här under utbildningen, några språk kunde ni kanske redan innan ni kom hit, och ni lär er även nya språk parallellt med detta projekt, i första hand Ruby.

I TDP007 Konstruktion av datorspråk får ni en hel del teori för datorspråk. Detta kommer vi i TDP019 komplettera med några föreläsningar och övningar på mer specifika områden som ni kommer att behöva, delvis beroende på era val av språk.
